---
title: It just works
pubDate: 2016-01-28
---

Ik had een e-book gedownload en geopend in iBooks op mijn Macbook. Ik wilde het ook graag lezen op mijn mobiele telefoon. Dat moest kunnen, want iBooks bestaat op alle apparaten van Apple en bij Apple werkt alles vanzelf. Ik opende de iBooks app op mijn telefoon. Het boek was niet daar.

Ik zocht op internet naar hoe ik mijn machines kon synchroniseren. Voor niet-iBooks-boeken is dat moeilijker dan voor Apple’s eigen boeken. Die staan namelijk in iCloud en de iCloud is overal. Ik begreep dat ik iTunes nodig had — je weet wel, i*Tunes* — om daar boeken mee op mijn telefoon te zetten.

Ik zat met mijn telefoon naast mijn laptop, allebei op hetzelfde draadloze netwerk. Ze wilden alleen niet met elkaar praten. Ik moest dan eerst mijn telefoon via een kabel aan mijn laptop hangen en ze vertellen dat ze vanaf nu ook via het draadloze netwerk konden praten. Dat is alsof je iemand belt om te zeggen dat je gaat e-mailen (die mensen bestaan).

Ik klikte in het tabblad Books op het vinkje om alles te synchroniseren. ITunes zei: “Je telefoon is bevriend met een andere laptop. Wil je dat allemaal zomaar weggooien?” Die vraag kwam wat chaotisch en angstaanjagend over. Ik wilde niks weggooien, ik wilde juist iets toevoegen.

Ik sloot alle iDingen, kopieerde het e-book naar mijn Dropbox en opende het op mijn telefoon vanuit de Dropbox-app in iBooks. Dat werkte goed. Ik heb nu alleen geen tijd meer om te lezen.
